---
published: true
title: "פוסט ראשון: יש לנו בלוג חדש, אתם מוזמנים להצטרף ולעקוב"
layout: post
tagline: null
---

מאז 2010 אנחנו - בפרויקט "מפתח התקציב" - פועלים להנגיש לכלל הציבור מידע בנוגע למה שנעשה בתקציב המדינה, כלומר בכסף של כולנו. אנחנו לא רק שואלים "איפה הכסף", אלא גם מראים ממש. הכלים שפיתחנו במהלך השנים מאפשרים לכלל הציבור לעקוב בזמן אמת אחרי העברות תקציביות, מענקי תמיכה והתקשרויות עם גופים פרטיים, וגם לנתח תהליכים ומגמות ארוכי טווח.

אנחנו לא מחוייבים לאג'נדה ספציפית, למפלגה או מועמד מסויימים. אין לנו גב כלכלי במכתיב לנו תכנים - המימון (הזעום) שאנו מקבלים משמש לתשלום על אכסון האתר ותו לא.
המחוייבות היחידה שלנו היא להנגשת מידע על כל תקציבי המדינה, במטרה לאפשר שיח ציבורי מושכל ואפקטיבי, ועל מנת לקדם מעורבות אזרחית. בצוות הפרויקט חברים מתנדבים בעלי תפיסות עולם שונות מאוד ולעיתים מנוגדות, אך כולם תמימי דעים בנוגע לחשיבות שיש לשקיפות המידע בכל הנוגע לתקציב המדינה ולאופן בו הוא משמש.

הבלוג "עובר ושב", אותו אנו משיקים כעת, הוא מרכיב חדש ב״מפתח התקציב״ המיועד לעזור לנו לשתף עם הציבור גילויים מעניינים בתקציב המדינה ולהנגיש בצורה אפקטיבית את העבודה שלנו. במסגרת הבלוג, כמו בכל ההיבטים של הפרוייקט, אנו מתחייבים להעמיד במרכז הבמה את המידע, ולהציג אותו באופן בהיר ואובייקטיבי ככל שנוכל.

בבלוג נעלה פוסטים מ-4 סוגים עיקריים:

 1. תיאור ניתוחים שבצענו על נתוני התקציב ופירוט ממצאים מעניינים שגילינו בעזרתם.  
 1. חשיפה נקודתית של אירועים חשובים שמתרחשים בתקציב וטרם עלו לכותרות (למשל: העברות תקציביות או התקשרויות משמעותיות).
 1. עדכונים על שיפורים וחידושים באתר ״מפתח התקציב״.  
 1. מאמרי דעה (מאת מתנדבים בצוות) העוסקים בסוגיות הנוגעות לשקיפות תקציבית, מנקודת המבט האישית שלהם.

הבלוג פונה בראש וראשונה לכלבי השמירה של החברה שלנו: עיתונאים, חברי כנסת, פעילים בארגוני חברה אזרחית וחוקרים בקהילה האקדמית או בגופי מחקר. אנחנו מקווים שהמידע שנעלה כאן יגיע לאוזניים (ולמקלדות) שלכם, ומשם לציבור הרחב ולשולחנם של מקבלי החלטות.

אם הגעתם עד כאן, אתם בטח שואלים כיצד ניתן להירשם לבלוג ולקבל עדכונים על פוסטים חדשים ישירות למייל האישי. התשובה - לחצו על הכפתור למעלה משמאל.

זהו עד כאן, להתראות בפוסטים הבאים!
